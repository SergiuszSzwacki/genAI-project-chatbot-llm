https://ciekawostkihistoryczne.pl/2016/02/28/podobno-polacy-nie-potrafia-wykorzystywac-swoich-zwyciestw-udowodnimy-ci-ze-to-klamstwo/

27 września 1605 roku. Armia Rzeczpospolitej liczyła wówczas 3500 żołnierzy, Szwedów było 12 tysięcy. Gdy hetman Jan Karol Chodkiewicz w mowie przed bitwą wspomniał o licznych chorągwiach nieprzyjacielskich, przerwał mu jeden z towarzyszy pancernych, mówiąc: Policzymy one lepiej, gdy Szwedów wybijemy.
 Mimo olbrzymiej przewagi liczebnej, Szwedzi przegrali pod Kircholmem. Wynik – 9 tysięcy zabitych. Hetman Chodkiewicz stracił zaledwie 100 żołnierzy. Obraz „Po bitwie pod Kircholmem” Januarego Suchodolskiego (źródło: domena publiczna).

Zwycięstwo totalne mimo prawie czterokrotnej (a może i pięciokrotnej – przyjmując inne szacunki) liczebnej przewagi wroga. Chodkiewicz po swojej stronie miał 100 zabitych, 200 rannych i wiele straconych koni. Ze szwedzkiej strony zginęło 9 tysięcy żołnierzy. Trupy nieprzyjaciół ścieliły się na odcinku dziesięciu kilometrów od Kircholmu do Rygi.

Właśnie, Rygi.

O Kircholmie praktycznie zawsze mówi się w kategorii niewykorzystanego zwycięstwa. A gdyby nazwać bitwę odsieczą Rygi – bo tym w istocie była – od razu perspektywa ulegnie zmianie. Roku Pańskiego 1605 dzisiejsza łotewska stolica była drugim miastem Rzeczpospolitej. Zwycięstwo nad Szwedami przyniosło zatem wymierny efekt – Ryga została ocalona. 

Kolejne lata upływały pod znakiem krwawej zabawy w kotka i myszkę ze Szwedami. Chodkiewicz odnosił kolejne wspaniałe zwycięstwa i jak zwykle miał problem z otrzymaniem żołdu dla żołnierzy. Szwedzi co jakiś czas odzyskiwali słabo obsadzone twierdze, ale sukces był już blisko. Kilka lat po Kircholmie hetman prowadził tajne rokowania z władzami Rewla, dzisiejszego Tallina, i ustalił już z nimi warunki przejścia pod panowania Rzeczpospolitej!
Zwycięstwo pod Kircholmem miało bardzo konkretny efekt - ocalenie Rygi. Obraz Pietera Snayersa "Bitwa pod Kircholmem" (źródło: domena publiczna).

Zwycięstwo pod Kircholmem miało bardzo konkretny efekt – ocalenie Rygi. Obraz Pietera Snayersa „Bitwa pod Kircholmem” (źródło: domena publiczna).

Sęk w tym, że ta miała nowy kierunek ekspansji – Moskwę. Nie ma co ukrywać, wyniszczona wewnętrznym kryzysem Rosja była dla Polaków jak promocja w supermarkecie i dawała więcej możliwości niż północna Estonia, bo właśnie tylko ona dzieliła polskie państwo od Zatoki Fińskiej.

Samą Rygę utraciliśmy w okolicznościach więcej niż pechowych. Gdy w 1621 roku wojska Rzeczpospolitej pod Chocimiem stawiały opór wielkiej tureckiej armii, Szwedzi wbili nam nóż w plecy i zaatakowali od północy. Tak właśnie wygląda solidarność chrześcijańskiego świata w obliczu islamskiego zagrożenia! Ryżanie bronili się dzielnie, ale gdy nie mieli znikąd nadziei na odsiecz – musieli skapitulować.

